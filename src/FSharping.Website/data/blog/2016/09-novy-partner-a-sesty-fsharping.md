Léto je za námi a po prázdninovém F# pivku je na čase se opět vrátit k ověřenému modelu srazů v Pracovně, která je i nadále naší základnou. Ještě než vás pozvu na další sraz, musím s radostí konstatovat, že máme nového partnera srazů.

[comment]:Perex

Je jím softwarová společnost [CN Group](http://www.cngroup.dk), která se aktuálně o F# velmi zajímá a rozhodla se nás podpořit. Kromě obvyklého sponzoringu prostor budeme mít nějaký ten "swag" (powerbanky, atd...), ale rozhodně nečekejte bagety, pivo a hostesky zdarma - v tomhle máme s Jirkou konstantní shodu názorů a chceme to i nadále celé držet v nadšenecké soft-punk rovině. Každopádně moc děkujeme CN Group za podporu a doufáme, že i díky jejich podpoře budou naše srazy lepší a lepší.

Tím se dostáváme k tomu dalšímu, který jsme naplánovali na 19. října. Po velkém úspěchu se svou přednáškou o využití F# v praxi vystoupí opět David Podhola, který popovídá o Actor Model programování, distribuovaných aplikacích a využití knihoven jako Akka.Net nebo Orleankka. Pokud jste byli na jeho poslední přesnášce, tak víte, že můžete čekat velkou porci informací a vtipnou formu. Podle mě to bude jeden z nejlepších FSharpingů tohoto roku!

Moc se na vás všechny **19. října od 19:00 v Pracovně** těšíme a nezapomeňte se [přihlásit na sraz](http://srazy.info/fsharping/6778)!